КУБЫЗ КАБЫЗ

КЫЗ
БАБАЙ
КЫЗ

Авыл ишегалды, хәзер андыйлар юктыр. Капкасы бар. Агач коймасы! Чия, миләшләр үсә. Эскәмиядә Бабай утыра. Капкага шакыйлар.

БАБАЙ. Кем анда?
КЫЗ. Исәнмесез, Галимҗан бабай сезме?
БАБАЙ. Кем анда?
КЫЗ. Мин Әлфия.
БАБАЙ. Алайса кер, Әлфия.
КЫЗ. 	Әйе, исәнмесез, мин Әлфия, Казаннан килдем, җырлар яздырам, проект өчен. Күршеләр әйтте, сез борыңгы җырларны беләсез.
БАБАЙ (уфтанып). Әйе, беләм инде, беләм. Яздырасыңмы?
КЫЗ. Әйе, шулай, сез...
БАБАЙ. Кайда магнитофон?
КЫЗ. Сезне инде яздырдылармы?
БАБАЙ. Миллион тапкыр инде. Бумы магнитофоның? Бикрәк нечкә.
КЫЗ. Юк, бу ноутбук, хәзер барысын да компьютерга яздыралар. Менә бу микрофон, бу тавыш картасы.
БАБАЙ. Ярый, аңлашылды. Кинога төшермисеңме? Элек төшерәләр иде. Кая басыйм?
КЫЗ. Кая телисез шунда. Авыл тавышлары да керсең?
БАБАЙ. Төшермисең, димәк?
КЫЗ. Юк.
БАБАЙ. Ну ярый. Авыл тавышлары сиңа нигә?
КЫЗ. Алай аутентичныйрак.
БАБАЙ. Белмим, нәрсә сөйлисең. Әйдә, алайса сыер абзары янына, анда авыл тавышлары байтак. Синең магнитофоның исләр яздырмыймы?
КЫЗ. Юк.
БАБАЙ. Анысы яхшы. Ярар, нәрсәне җырлыйм? Күпме минут? Бер-ике?
КЫЗ. Галимҗан бабай, менә күпме җыр бара, шулкадәр.
БАБАЙ. Сәер, элек ике минут җырлый идем, аннары шуны телевизорда күрсәткәннәр. Ну ярый, әйдә - әзермен анда? - сузыйм берне.
КЫЗ. Фамилиягез ничек?
БАБАЙ. Бу нәрсә өчен?
КЫЗ. Тарих өчен, бабай.
БАБАЙ. Алайса Галимҗанов. Бабаем хөрмәтенә.
КЫЗ. Окей, Галимҗан Галимҗанов, Котлы Бүкәш авылы, 26 апрель 2020.
БАБАЙ. Ярыймы? (Җырлый башлый). Каз канаты кат-кат була, Ир канаты ат була; Чит җирләрдә бик күп йөрсәң, Сөйгән ярың ят була.
КЫЗ. Галимҗан бабай, бу бит борыңгы түгел.
БАБАЙ. Ничек инде борыңгы түгел. Аны хәтта Первый каналда күрсәтәләр.
КЫЗ. Ярар, матур җыр булсын. Тагын ниндиләрен беләсез?
БАБАЙ. Пленкаң җитәрме?
КЫЗ. Җитәрлек.
БАБАЙ. Алайса менә, минем яратканым. Сугыш турында. Гакыйль булган татарларны ник уятмыйсың заман? Гакыйль булган татарларны ник уятмыйсың заман? Ах, син, заман, заман, заман ник уятмыйсың һаман? Ах, син, заман, заман, заман ник уятмыйсың һаман?
КЫЗ. Галимҗан бабай, мин бу җырны беләм. Ул, әлбәттә, иске, әмма аны Айдар Фәйзрахманов ансамбле да җырлый бит.
БАБАЙ. Ә нәрсә, синең Айдарың җырлагач, ул халык җыры түгелмени хәзер?
КЫЗ. Ярый, ярый, миңа ошый. Кара, бу җырыңны хәтта яңартырга була (Җырны сэмплларга тураклый, бит сала, тыңлыйлар). Ничек сезгә? Өр-яңа җыр кебек!
БАБАЙ. Бу минем җырым түгел инде. Теге Айдарның да түгел. Бу синеке инде. Син бит эшләдең. Миңа бик үк ошамый, ләкин минем үз көйләрем бар - «Каз канаты» һәм  сугыш турында.
КЫЗ. Тагын үх җырларыгыз бармы?
БАБАЙ. «Туган як» ны җырлый алам.
КЫЗ. Бу бит попса!
БАБАЙ. Явыз кеше син. Сиңа җырлыйлар, ә син мыскыллыйсын. Бу минем җырлар. «Каз канатын» икенче хатын ярата иде, яшь иде ул, яшьли китте. Сугыш турында көйне телевизордан күрдем, бердәнбер дустым булды шул телевизор! «Туган як» ны оныгым тыңлата иде, авылга кайтканда, хәзер кайтмый инде. Ошамаса, әнә чык та, башка кешеләрне аптырат.
КЫЗ. Ярар, ярар, Галимҗан абый. Җитәр. Мин аңлыйм. Ләкин бу сәхнә җырлары бит.
БАБАЙ. Ә бу  нәрсә – сәхнә мени? Яхшы, мин сиңа бик борыңгы җырны җырлый алайса. Әни җырлады, аңа әнисе, шулай итеп… Ничек әле ул. Әйе, бишек җыры.

БИШЕК ҖЫРЫ

(Туктый). Бетте. Кебек.
КЫЗ. Ничек инде ул – кебек.
БАБАЙ. Бу бит бишек җыры. Аны бала йокыга киткәч, тәмамлилар. Йокламаса, төне буе җырлыйсын. Ә син йокламыйсын?
КЫЗ. Ярар, әйдә тагын җырла, мин тырышырмын.

БАБАЙ җырлый. КЫЗ йокыга китә. Капкага шакудан уяна. КЫЗ – карт.
ИКЕНЧЕ КЫЗ (керә). Исәнмесез, миңа Галимҗан карт кирәк иде.
КЫЗ. Мин Әлфия карчык шул.
ИКЕНЧЕ КЫЗ. Мин борыңгы җырлар яздырам, сез андыйларны җырлыйсызмы?
КЫЗ. Җырламыйм. Хәзер җырламыйлар инде. Яздыралар гына.
